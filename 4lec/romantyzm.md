#Романтизм

<p><b>РОМАНТИЗМ</b> (<i>від старофр. romance: романський, англ. romantic: мальовничий, настроєвий, мрійливий</i>) – один із провідних напрямів у мистецтві та науці, що виник наприкінці XVIII ст. майже одночасно в Німеччині, Англії та Франції й поширився на решту країн Європи й Америки.</p>

<center><b>Риси</b></center>
<ul>
  <li>заперечення раціоналізму доби Просвітництва;</li>
  <li>ідеалізм у філософії;</li>
  <li>історизм;</li>
  <li>апологія особистості, «принцип індивідуальності» (термін І. Франка) – провідний у художній творчості;</li>
  <li>мистецтво сприймається як найвища цінність і глибинний сенс життєдіяльності;</li>
  <li>відкидання нормативності, регламентації в мистецтві, понад усе цінується творча свобода, фантазія;</li>
  <li>неприйняття буденності й обстоювання «аристократизму духу»;</li>
  <li>увага до фольклору, фантастики, екзотики тощо.</li>
</ul>  

<center><b>Український романтичний герой</b></center>
<ul>
  <li>унікальний романтичний герой → від унікальної особистості до унікального народу;</li>
  <li>конфлікт романтичного героя з суспільством (із неможливістю його вирішення): дисгармонія між внутрішнім і зовнішнім світом;</li>
  <li>максималізм героя (для нього не існує «сірого» кольору);</li>
  <li>часова тріада: неприйняття сучасності, прогнозування майбутнього на основі славетного минулого (оспівування козацтва);</li>
  <li>превалюючий романтичний образ: козак, бандурист, сирота;</li>
  <li>український романтичний герой постійно занурений в етносередовище.</li>
</ul>  
<p>
  В Україні романтизм на етапі свого становлення відіграв важливу роль у пробудженні національної свідомості, обґрунтуванні історичної самобутності народу, його «духу», культурних традицій, мови, літератури. Український романтизм розвивався передусім під впливом поглибленого вивчення історичного минулого (історіографічний преромантизм) і народної творчості (фольклорний преромантизм).
</p>  