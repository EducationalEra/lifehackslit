#«СЛОВО О ПОЛКУ ІГОРЕВІМ, ІГОРЯ, СИНА СВЯТОСЛАВА, ВНУКА ОЛЕГА»

<p align="right"><i>У рішенні ЮНЕСКО про святкування 800-річчя "Слова" було сказано, що воно поряд з найвидатнішими творами давніх літератур впливає на всезагальний літературний процес, закладені в ньому ідеї миру і гуманізму відіграють велику роль у формуванні світової духовної культури…</i></p>

<ol>
  <li><b>Історія відкриття.</b> Граф Олексій Мусін-Пушкін<sup><a href="#fn_1" id="reffn_1">1</a></sup> купив оригінал «Слова…» в архімандрита Спасо-Преображенського (Ярославського монастиря) Іоїля Биковського; підготував до друку текст й опублікував 1800 року в Санкт-Петербурзі. Проте рукопис і більшість друкованих примірників «Слова…» згоріли під час московської пожежі 1812 року.
</li>
  <li><b>Проблема авторства.</b> Автор невідомий (хтось із оточення Ігоря – свідок, учасник подій).</li>
  <li><b>Літературний рід.</b> Ліро-епос.</li>
  <li><b>Час написання.</b> 1198 р. – після смерті Ярослава Всеволодовича і вокняжіння Ігоря Святославовича в Чернігові, під час найбільшого напруження половецько-новгородських відносин (Б. Яценко).
</li>
  <li><b>Проблема жанру.</b> Героїчна поема (хоча жанрову природу твору визначають по-різному: пісня, поема, воїнська повість, билина, ораторський твір – «слово», плач і т.д.).</li>
  <li><b>Тема.</b> Зображення невдалого походу новгород-сіверського князя Ігоря на половців у 1185 р.</li>
  <li><b>Ідея.</b> Заклик до єдності Руської землі (утілена в «золотому слові Святослава»).</li>
  <li>Зразок <b>орнаментального стилю</b> літератури Київської Русі (середньовіччя, ХІІ – ХІІІ ст.), для якого властиві мозаїчність композиції та багатотематичність творів, розмаїття художніх засобів, ускладненість синтаксису.</li>
  <li><b>Історична основа. Образи.</b></li>
</ol>  
<p>
Чи не гоже було б нам, браття,<br>
почати старими словами ратних повістей<br>
про похід Ігорів,<br>
Ігоря Святославича<sup><a href="#fn_2" id="reffn_2">2</a></sup>?<br>
</p>




<p>
Початися ж оцій пісні по билицях часу нашого,<br>
а не за вимислом Бояна<sup><a href="#fn_3" id="reffn_3">3</a></sup>.<br>
Боян бо віщий,<br>
якщо кому хотів пісню творити,<br>
то розтікався мислю по древу,<br>
сірим вовком по землі,<br>
сизим орлом під хмарами.<br>
</p>


<p>
Споминав він, кажуть, давніх часів усобиці —<br>
тоді напускав десять соколів на стадо лебедиць:<br>
котру сокіл доганяє,<br>
та перша пісні співає<br>
старому Ярославу<sup><a href="#fn_4" id="reffn_4">4</a></sup>,<br>
хороброму Мстиславу<sup><a href="#fn_5" id="reffn_5">5</a></sup>,<br>
який зарізав Редедю перед полками касозькими,<br>
красному Романові Святославичу<sup><a href="#fn_6" id="reffn_6">6</a></sup>.<br>
</p>




<p>
(…) Почнем же, браття, повість оцю<br>
від старого Володимира до нинішнього Ігоря<sup><a href="#fn_7" id="reffn_7">7</a></sup>,<br>
який укріпив ум силою своєю<br>
і вигострив серця свойого мужністю;<br>
сповнившись ратного духу,<br>
навів свої хоробрі полки<br>
на землю Половецькую<br>
за землю Руськую.<br>
</p>






<p>
Тоді Ігор глянув на світлеє сонце й побачив<br>
від нього тьмою всі свої вої прикриті.<sup><a href="#fn_8" id="reffn_8">8</a></sup><br>
</p>

<p><b>ПОМІРКУЙ! <i>В історії літератури усталився погляд, згідно з яким Ігор – надмірно запальний, необачний князь, який, прагнучи слави, відкриває половцям дорогу на Русь. А як вважаєш ти? Зваж ще й на таку думку:</i></b></p>

<p>У 1984 році ускладнилися політичні відносини Ігоря Сіверського з Володимиром Переяславським, який напав на сіверські міста й пограбував їх. Окрім того, із півночі на Сіверщині погрожував рідний дядько переяславського князя Всеволод Суздальський, зі сходу – половці, союзники Всеволода (на початку 80-х років Владимиро-Суздальське князівство постачало половцям новітнє озброєння, див. у плачі Ярославни: «Чому мечеш хиновські стрілки … на воїв мого лада?»; хинови – фінський народ Волго-Окського межиріччя, підпорядкований суздальському князю. 1180 р. Святослав Київський здійснив каральну експедицію в Суздальський край, згодом завдав кілька могутніх ударів по половецьких силах, але програв битву за Рязань. На черзі була Сіверська земля…)</p>
<p>Отже, до початку 1185 р. Сіверська земля потрапила в лещата поміж ворожими силами. Це катастрофічне становище передано у «Слові» в образі сонячного затемнення, яке допомагає Ігореві усвідомити загрозу. У випадку вторгнення ворожих сил Сіверщина могла потрапити в ганебний полон. Тому князь Ігор вирішив, що краще померти в бою, аніж бути полоненими вдома, і закликає сісти на коней, тобто виступити в похід (…)</p> 
<p>У поході 1185 р. князь Ігор ставив, перед собою два основні завдання: розгромити переяславську фортецю Глібів (опорний пункт у війні проти Сіверської землі) та повернути отчинні тмутороканські землі Олеговичів у районі Верхнього Дону в Муромо-Рязанському князівстві, що знаходилися під контролем суздальського князя.</p>
<p>…Позитивним підсумком цього походу було те, що Сіверщина включилась нарешті в єдину систему оборони Руської землі… (За Б. Яценком).</p>

<b>ІГОР</b>
<p>
«Браття і дружино!<br>
<b>Лучче ж би потятим бути,<br>
аніж полоненим бути…</b><br>
</p>
<p>
Спала князю на ум охота —<br>
і <b>жадоба спробувати Дону великого<br>
знамення йому заступила.<br>
«Хочу бо, — сказав, —<br>
списа переломити кінець поля Половецького;</b><br>
з вами, русичі,<br>
<b>хочу голову свою положити<br>
або напитися шоломом з Дону!»</b><br>
 </p>
<p>
<b>…пересів із сідла золотого<br>
у сідло невольниче.</b><br>
 </p>
<p>
Ігореві князю <b>бог путь явить<br>
із землі Половецької<br>
на землю Руськую,<br>
к отчому золотому столу.</b><br>
</p>
<p>
Ігор спить,<br>
Ігор не спить,<br>
Ігор <b>мислю поля мірить<br>
од великого Дону<br>
до малого Дінця.</b><br>
</p>
<p>
А Ігор князь <b>поскочив горностаєм в комиші<br>
і білим гоголем на воду.<br>
Упав на бистрого коня
і скочив з нього сірим вовком.</b><br>
І помчав до лугу Дінця,<br>
і полетів соколом під млою,<br>
забиваючи гусей і лебедів<br>
на сніданок, на обід і на вечерю.<br>
</p>
<p>
Ігор рече:<br>
<b>«О Донче!<br>
Не мало тобі величі,<br>
що леліяв ти князя на хвилях,</b><br>
слав ти йому зелену траву на своїх берегах срібних,<br>
одягав ти його теплою млою під тінню зеленого дерева,<br>
стеріг ти його гоголем на воді,<br>
чайками на струмках,<br>
чернядьми на вітрах».<br>
</p>
<p>

Сказав Боян про походи Святослава,<br>
піснетворець часу давнього —<br>
Ярослава, Олега, княжого:<br>
<b>«Хоч і тяжко голові без плечей —<br>
Зле й тілу без голови», —<br>
Руській землі без Ігоря.</b><br>
</p>
<p>
«Сонце світиться на небесах —<br>
Ігор князь в Руській землі», —<br>
дівчата співають на Дунаї,<br>
в’ються голоси через море до Києва.<br>
</p>
<p>
<b>Ігор їде по Боричевім до святої богородиці Пирогощої.</b><br>
Землі раді, городи веселі.<br>
Заспівавши пісню старим князям,<br>
потім і молодим співати:<br>
<b>«Слава Ігорю Святославичу,<br>
буй-туру Всеволоду,<br>
Володимиру Ігоревичу!»</b><br>
Здоров’я князям і дружині,<br>
що борються за християн проти поганих полків!<br>
</p>
<b>ІГОР</b>
<p>
Ігор жде <b>милого брата Всеволода.</b><br>
І сказав йому <b>буй-тур</b> Всеволод<sup><a href="#fn_9" id="reffn_9">9</a></sup>:<br>
«Один брат,<br>
один світ світлий — ти, Ігорю!<br>
Обидва ми Святославичі!<br>
Сідлай, брате, свої бистрії коні,<br>
а мої вже готові,<br>
осідлані під Курськом, попереду.<br>
А мої ті куряни — воїни вправні:<br>
під трубами сповиті,<br>
під шоломами злеліяні,<br>
кінцем списа згодовані,<br>
путі їм відомі,<br>
яруги їм знайомі,<br>
луки у них напружені,<br>
сайдаки отворені,<br>
шаблі вигострені;<br>
самі скачуть, як ті сірі вовки в полі,<br>
шукаючи собі честі,<br>
а князю — слави».<br>
</p>
<p>
<b>Яр-туре</b> Всеволоде!<br>
<b>Стоїш ти в обороні,<br>
прищеш на воїв стрілами,<br>
гримиш об шоломи мечами харалужними.</b><br>
Куди тур поскочив, своїм золотим шоломом<br>
посвічуючи,<br>
там і лежать поганії голови половецькії.<br>
Поскіпані шаблями гартованими шоломи оварськії<br>
тобою, яр-туре Всеволоде!<br>
Він завдав ці рани, дороге браття,<br>
<b>забувши почесть і життя,<br>
і города Чернігова отчий золотий стіл,<br>
і своєї милої жони, красної Глібівни<sup><a href="#fn_10" id="reffn_10">10</a></sup>,<br>
звичаї і обичаї!</b><br>
</p>

<b>ГЗАК (КЗА, ГЗА) І КОНЧАК<sup><a href="#fn_11" id="reffn_11">11</a></sup></b>
<p>
<b>Гзак<sup><a href="#fn_12" id="reffn_12">12</a></sup> біжить сірим вовком,<br>
Кончак</b><sup><a href="#fn_13" id="reffn_13">13</a></sup> йому вслід <b>править до Дону</b> великого.<br>
</p>
<p>
То не сороки заскрекотали —<br>
<b>по сліду Ігоревім їздить Гзак з Кончаком.</b><br>
Тоді вóрони не крякали,<br>
галки позмовкали,<br>
сороки не скрекотали,<br>
полози повзали тільки.<br>
Дятли стукотом путь до ріки вказують,<br>
солов’ї веселими піснями світ провіщають.<br>
</p>
<p>
Мовить Гзак Кончакові:<br>
<b>«Коли сокіл до гнізда летить —<br>
соколича розстріляємо своїми золоченими стрілами».</b><br>
Каже Кончак до Гзи:<br>
<b>«Коли сокіл до гнізда летить —<br>
то ми сокільця опутаємо красною дівицею».</b><br>
І каже Гзак Кончакові:<br>
<b>«Коли його опутаємо красною дівицею,<br>
не буде нам ні сокільця,<br>
ні нам красної дівиці,<br>
і почнуть нас птиці бити в полі Половецькім».</b><br>
</p>
<b>БОЯН</b>
<p>
…якщо кому хотів пісню творити,<br>
то <b>розтікався мислю по древу</b>,<br>
сірим вовком по землі,<br>
сизим орлом під хмарами.<br>
<p>
</p>  
Споминав він, кажуть, давніх часів усобиці —<br>
тоді <b>напускав десять соколів на стадо лебедиць:</b><br>
котру сокіл доганяє,<br>
та перша пісні співає<br>
старому Ярославу,<br>
хороброму Мстиславу…<br>
<p>
</p> 
…не десять соколів на стадо лебедиць пускає,<br>
а <b>свої віщії персти на живії струни накладає</b>,<br>
і вони самі князям славу рокотали.<br>
<p>
</p> 
<b>…соловію часу давнього!</b><br>
Аби ти оці полки ощебетав,<br>
скачучи, соловію, помислом по древу,<br>
літаючи умом під хмарами,<br>
звиваючи славу обаполи часу нашого,<br>
біжучи тропою Трояна через поля на гори!<br>
<p>
</p> 
Сказав Боян про походи Святослава,<br>
піснетворець часу давнього —<br>
Ярослава, Олега, княжого:<br>
<b>«Хоч і тяжко голові без плечей —<br>
Зле й тілу без голови», —<br>
Руській землі без Ігоря.</b><br>
<p> 
<b>СВЯТОСЛАВ</b>
<p>
Тії бо два хоробрі Святославичі,<br>
Ігор і Всеволод,<br>
вже біду розбудили,<br>
що її приспав був отець їх,<br>
<b>Святослав грізний великий київський.</b><sup><a href="#fn_14" id="reffn_14">14</a></sup><br>
Грозою був він:<br>
розгромив своїми сильними полками<br>
і харалужними мечами,<br>
наступив на землю Половецькую,<br>
притоптав горби і яруги,<br>
Змутив ріки і озера,<br>
висушив потоки і болота.<br>
<b>А поганого Кобяка</b><br>
із лукомор’я,<br>
од залізних великих полків половецьких,<br>
як вихор, вихопив.<br>
<b>І упав той Кобяк</b><sup><a href="#fn_15" id="reffn_15">15</a></sup><br>
в граді Києві,<br>
в гридниці Святослава.<br>
</p>
<p>
<b>Тут німці і венеційці,<br>
тут греки і морава<br>
співають славу Святославу</b><sup><a href="#fn_16" id="reffn_16">16</a></sup>…<br>

</p>
<p>

<b>А Святослав мутен сон бачив в Києві на горах.</b><br>
«В цю ніч з вечора одягали мене, — рече, —<br>
чорним покривалом на кроваті тисовій,<br>
черпали мені сине вино з горем змішане,<br>
сипали мені з порожніх сайдаків степовиків поганих<br>
великий жемчуг на лоно<br>
і ніжили мене.<br>
Уже дошки без князька в моїм теремі злотоверхім.<br>
Всю ніч з вечора сірі ворони крякали під Плісенським на болонні,<br>
були в дебрі Кияні<br>
і неслися до синього моря».<br>
І сказали бояри князю:<br>
«Уже, княже, туга ум полонила;<br>
се бо два соколи злетіли з отчого стола золотого<br>
<b>пошукати града Тмутороканя<br>
або напитися шоломом з Дону.</b><br>
Уже соколам крильця повтинали поганих шаблями,<br>
а їх самих опутали у пута залізні.<br>
Темно бо було в третій день:<br>
два сонця затемнились,<br>
оба багрянії стовпи погасились<br>
і з ними молоді два місяці,<br>
<b>Олег і Святослав<sup><a href="#fn_17" id="reffn_17">17</a></sup>,<br>
тьмою огорнулись,</b><br>
і в морі потонули,<br>
і велику зухвалість подали <b>хинові.</b><br>
На ріці Каялі тьма світ покрила:<br>
по Руській землі простерлися половці…<br>
</p>
<p>

Тоді великий <b>Святослав ізронив злоте слово</b><sup><a href="#fn_18" id="reffn_18">18</a></sup>,<br>
З сльозами змішане,<br>
і прорік:<br>
<b>«О мої синовці,<br>
Ігорю і Всеволоде!</b><br>
Рано есте почали Половецькую землю мечами разити,<br>
а собі слави шукати.<br>
</p>
<p>
<b>Великий княже Всеволоде!</b><sup><a href="#fn_19" id="reffn_19">19</a></sup><br>
Не мислю б тобі прилетіти іздалека —<br>
отчий золотий стіл постерегти!<br>
Ти бо можеш Волгу веслами розкропити,<br>
а Дін шоломами вилляти!<br>
Коли б ти тут був —<br>
то була б рабиня по ногаті,<br>
а бранець — по різані…<br>
</p>
<p>


Ти, <b>буй Рюриче, і Давиде!</b><sup><a href="#fn_20" id="reffn_20">20</a></sup><br>
Чи не ваші золочені шоломи по крові плавали?<br>
Чи не ваша хоробра дружина рикає, яко тури,<br>
ранені шаблями гартованими на полі незнаємім?<br>
Вступіте, господарі, в золоті стремена<br>
за обиду часу нашого,<br>
за землю Руськую,<br>
за рани Ігореві,<br>
смілого Святославича!<br>
</p>
<p>
<b>Галицький Осмомисле Ярославе!</b><sup><a href="#fn_21" id="reffn_21">21</a></sup><br>
Високо сидиш ти на своїм злотокованім столі,<br>
<b>підпер гори угорськії своїми залізними полками,</b><br>
заступивши королеві путь,<br>
зачинивши Дунаю ворота,<br>
метаючи тягарі через хмари,<br>
суди рядячи до Дунаю.<br>
Грози твої по землях течуть,<br>
одчиняєш ти Києву ворота,<br>
стріляєш ти з отчого золотого стола салтанів за землями.<br>
Стріляй, господарю, Кончака,<br>
раба поганого,<br>
за землю Руськую,<br>
за рани Ігореві,<br>
смілого Святославича!<br>
</p>
<p>

А ти, <b>буй Романе, і Мстиславе!</b><sup><a href="#fn_22" id="reffn_22">22</a></sup><br>
Хоробра мисль носить ваш ум на подвиг.<br>
Високо пливеш ти на подвиг в сміливості,<br>
наче сокіл на вітрах ширяючи,<br>
хотячи птицю в смілості здолати.<br>
Єсть бо у вас залізні молодці<br>
під шоломами латинськими.<br>
Од них загула земля, і багато країн —<br>
Хинова, Литва, Ятвяги, Деремела,<br>
і половці сулиці свої покидали,<br>
а голови свої підклонили<br>
<b>під тії мечі харалужнії.<br>
Але вже, княже, Ігорю померк сонця світ,<br>
а дерево поронило листя не з добра:</b><br>
по Росі і по Сулі городи поділили.<br>
А Ігоря хороброго полку — не воскресити!<br>
Дін тебе, княже, кличе і зове князів на побіду.<br>
Ольговичі, хоробрі князі, успіли на бій!<br>

</p>
<p>



<b>Інгвар і Всеволод,<br>
і всі три Мстиславичі</b><sup><a href="#fn_23" id="reffn_23">23</a></sup>,<br>
не лихого гнізда шестикрильці!<br>
Ви не правом переможців володіння собі захопили!<br>
Нащо ж ваші золоті шоломи,<br>
і сулиці ляськії, і щити?<br>
Загородіте полю ворота своїми гострими стрілами<br>
за землю Руськую,<br>
за рани Ігореві,<br>
смілого Святославича!<br>
</p>
<p>

<b>Один лиш Ізяслав,<br>
син Васильків,<br>
подзвонив своїми гострими мечами об шоломи литовськії,</b><br>
погубив славу діда свого Всеслава,<br>
а сам під черленими щитами<br>
на кривавій траві<br>
погублений литовськими мечами.<br>
Ісходить юна кров, і сказав він:<br>
«Дружину твою, княже, птиці крильми одягли,<br>
а звірі кров полизали!»<br>
Не було тут брата Брячислава,<br>
ні другого, Всеволода.<br>
Самотній, зронив він жемчужну душу з хороброго тіла<br>
через золоте ожерелля.<br>
Посмутніли голоси,<br>
поникли веселощі,<br>
труби трублять городенськії.<br>
</p>
<p>

<b>Ярославе і всі внуки Всеславові!</b><sup><a href="#fn_24" id="reffn_24">24</a></sup><br>
Уже понизіть стяги свої,<br>
вкладіть свої мечі пощерблені:<br>
уже бо вискочили ви з дідівської слави!<br>
Ви бо своїми крамолами<br>
почали наводити поганих<br>
на землю Руську,<br>
на добро Всеслава.<br>
Через незгоду бо настало насильство<br>
од землі Половецької!<br>
</p>
<p>
На сьомім віці Трояна<br>
кинув <b>Всеслав</b><sup><a href="#fn_25" id="reffn_25">25</a></sup> жереб на дівицю собі любу.<br>
Він обманом обперся на коней<br>
і скочив до града Києва<br>
і діткнувся ратищем золотого стола київського.<br>
Скочив од них лютим звірем опівночі з Білгорода,<br>
окутався в синю млу;<br>
він урвав щастя тричі:<br>
одчинив ворота Новгороду,<br>
розбив славу Ярославу,<br>
скочив вовком до Немиги з Дудуток.<br>
</p>
<p>
…Всеслав князь людям суд чинив,<br>
князям городи рядив,<br>
а <b>сам вночі вовком бігав:</b><br>
із Києва добігав до півнів у Тмуторокань,<br>
<b>великому Хорсові вовком путь перебігав.</b><br>
Йому в Полоцьку подзвонили до заутрені рано<br>
у святій Софії у дзвони,<br>
а він в Києві дзвін той чув.<br>
Хоч була й віща душа в смілім тілі,<br>
та часто біду терпів він.<br>
Йому віщий Боян в давнину і приспівку, розумний, сказав:<br>
«Ні хитрому,<br>
ні вмілому,<br>
ні чаклуну вмілому —<br>
суда божого не минути».<br>
</p>
<p>
<b>ЯРОСЛАВНА</b>
<p>
<b>На Дунаї Ярославнин<sup><a href="#fn_26" id="reffn_26">26</a></sup> голос чути,</b><br>
зозулею, незнаєма, рано кує:<br>
<b>«Полечу, — рече, — зозулею по Дунаєві,<br>
омочу шовковий рукав у Каялі ріці,<br>
утру князю кривавії його рани<br>
на дужому його тілі».</b><br>
<p>
</p>  
Ярославна рано плаче в Путивлі на забралі, примовляючи:<br>
<b>«О вітре, вітрило!</b><br>
Чому, господине, так сильно вієш ти?<br>
Чому мечеш ти хиновськії стрілки<br>
на своїх легесеньких крильцях<br>
на моєї лади воїв?<br>
Мало тобі було вгорі під хмарами віяти,<br>
леліючи кораблі на синім морі?<br>
Чому, господине, мої веселощі по ковилі розвіяв?»<br>
<p>
</p>
Ярославна рано плаче в Путивлі городі на заборолі, примовляючи:<br>
<b>«О Дніпре Словутичу!</b><br>
Ти пробив єси кам’янії гори<br>
через землю Половецькую.<br>
Ти леліяв єси на собі Святослава насади<br>
до полку Кобякового.<br>
Прилелій, господине, мою ладу мені,<br>
щоб я не слала йому сліз на море рано».<br>
<p>
</p>
Ярославна рано плаче в Путивлі на забралі, примовляючи:<br>
<b>«Світлеє і трисвітлеє сонце!</b><br>
Всім тепле і красне еси!<br>
Чому, господине, простерло гарячі промені свої<br>
на лади воїв,<br>
в полі безводнім спрагою їм луки звело,<br>
тугою їм сайдаки стягло?»<br>
</p>

<h7>*Ритмічний переклад пам’ятки, зроблений Л. Є. Махновцем, публікується за виданням: «Слово о полку Ігоревім». Вступна стаття і примітки дійсного члена АН УРСР М. К. Гудзія. Упорядкування і підготовка тексту В. Л. Микитася, «Радянський письменник», К., 1955, стор. 47 — 69 (Бібліотека поета).</h7>

[^1]: <b>Олексій Іванович Мусін-Пушкін</b> – російський державний діяч, археограф, історик, колекціонер. Член Російської академії, президент Академії мистецтв, 11-й Обер-Прокурор Священного Синоду. Походив із відомого дворянського роду.
[^2]: <b>Ігор-Георгій Святославович (1151 – 1202)</b> – путивльський князь (до 1179 р.), новгород-сіверський князь (до 1198 р.), великий князь чернігівський, онук Олега Святославовича (матір’ю Ігоря була дочка Юрія Долгорукого). Одружений із дочкою Ярослава Осмомисла, своєю двоюрідною сестрою. Мав 5 синів (Володимир, Роман, Олег, Святослав, Ростислав) і дочку. 
[^3]: <b>Боян</b> – поет-співець давньої Руci, жив у ХІ – поч. ХІІ ст. Хоч ім'я Боян справді існувало на Русі, багато дослідників вважають, що це піднесений до власного імені загальний іменник «баян» (від «баяти» – співати; «баян» – співець). Автор позиціонує манеру свого письма від стилю Бояна – «по билицях часу нашого», тобто правдиво.
[^4]: <b>«Старий Ярослав»</b> – Ярослав-Георгій Володимирович Мудрий (979 – 1054), син Володимира Святославовича. За його князювання Русь досягла найвищого розвитку: у 30-х рр. ХІ ст. була збудована Софія Київська, заохочувалася освіта й письменство, Русь мала політичні й культурні зв’язки з усією Європою.
[^5]: <b>«Хоробрий Мстислав»</b> – Мстислав-Костянтин Володимирович Чернігівський і Тьмутороканський, брат Ярослава. Успішно воював проти степових племен, розбудував Чернігів.
[^6]: <b>«Красний Роман Святославович»</b> – Роман-Борис Святославович, син Святослава Ярославовича. Вів війну за повернення Чернігова, де утвердився Володимир Мономах.
[^7]: <b>«…від старого Володимира до нинішнього Ігоря»</b> – із 1078 р., коли після битви на Нежатиній ниві Всеволод Ярославович став великим князем київським, а його син Володимир – господарем у Чернігові. Отже, автор починає оповідь від початку чернігівської діяльності Володимира Мономаха, становлення Чернігівського князівства у 70 – 90-х роках ХІ ст. і до формування території нової Руської землі (без колоній) у 80 – 90-х роках ХІІ ст. (історичні рамки «Слова…»).<b>NB!</b> Автор ставить в один ряд Ігоря зі «старим Володимиром» як рівновеликого.
[^8]: Сонячне затемнення справді було 1 травня 1185 року, проте, згідно з деякими історичними джерелами, сіверяни були розбиті в Половецькому степу ще до сонячного затемнення – 28 квітня. На думку Б. Яценка, затемнення стало в «Слові…» поетичним прийомом, із допомогою якого автор виправдовує князя та його похід – Ігор виходить назустріч небезпеці, щоб відвести біду від рідної землі навіть ціною власного життя.
[^9]: <b>Буй-тур Всеволод</b> – Всеволод Святославович, брат Ігорів, учасник походу, князь курський і трубчевський, одружений із сестрою Володимира Переяславського («красною Глібівною»). Людина могутньої статури і великої фізичної сили.
[^10]: <b>«Красна Глібівна»</b> – Ольга Глібівна, донька великого князя київського Гліба Юрійовича (пом. 1171 р.), онука Юрія Долгорукого, рідна сестра Володимира Переяславського, дружина Всеволода Буй-Тура.
[^11]: <b>Половці</b> – дослівно «люди поля», «люди степів», «степовики». Учені сьогодні вважають їх середньовічною народністю тюркської мовної групи (частина полян, що асимілювалася з новими тюркськими переселенцями зі сходу). Від більшості сучасних тюрків їх відрізняє те, що половці українських степів були переважно християнами. 
[^12]: <b>Гзак</b> – половецький князь, згаданий у літописі в 1168 і 1185 роках. У 1185 р. спустошив Посем’я, помстившись за дружину і дітей, яких узяв у полон Олег Сіверський у 1168 р. Роман Кзич, син Гзака, узяв у полон Всеволода Буй-Тура.
[^13]: <b>Кончак</b> – половецький князь, син Отрока (Артака), внук Шарукана, вів гнучку політику у відносинах із руськими князівствами, був союзником Святослава Всеволодовича, Ігоря Святославовича, Рюрика Ростиславовича. Літопис зафіксував його набіги на Русь у 1180, 1184 і 1185 роках. У 2-й пол. 12 ст. об'єднав під своєю владою половців і створив сильну військову організацію. Дочка Кончака Свобода була одружена із галицьким князем Володимиром Ігоровичем.
[^14]: <b>«Святослав грізний великий київський»</b> – Святослав Всеволодович – син великого князя київського і чернігівського Всеволода Олеговича, онук Олега Святославовича. Найдовше в ХІІ ст. перебував на великому князюванні – 18 років (1176 – 1194 роки).
[^15]: <b>Кобяк (Карлийович)</b> – половецький хан. У 1184 р. об’єднані сили руських князів на чолі зі Святославом Всеволодовичем розгромили половців на р. Орелі й узяли в полон Кобяка, двох його синів і понад 7 тис. половців(серед яких – більше десяти ханів).<b>Гридниця</b> – велике приміщення для дружинників у княжому палаці.
[^16]: Слава Святославових походів і перемог розійшлася по всій Європі; про них знають і німці, і венедичі (західні слов’яни), греки і моравляни (слов’янський народ).
[^17]: <b>Олег</b> Святославович і <b>Святослав</b> Олегович – дід і батько князя Ігоря. Слава давніх князів потьмарилася після поразки сіверян.Хинова – фінни Волго-Окського межиріччя, тобто Владимиро-Суздальського князівства.
[^18]: <b>У «Золотому слові» Святослав звертається до Ігоря та Всеволода; тричі просить князів виступити «за землю Руську, за рани Ігореві», закликаючи, на думку Б. Яценка, згуртуватися довкола «нового вождя Руси».</b>
[^19]: <b>Всеволод-Дмитрій Юрійович «Велике Гніздо»</b> – син Юрія Долгорукого, князь владимиро-суздальський. Автор закликає його захистити родову отчину Мономаховичів – Переяслав, згадує про його походи на волзьких болгар (у 1183 р.) і на половців (у 1198 р.).
[^20]: <b>Рюрик-Василій Ростиславович і Давид-Гліб Ростиславович</b> – сини великого князя київського Ростислава Мстиславовича, онука Мономаха.
[^21]: <b>Ярослав Володимирович</b> – галицький князь, син Володимира Володаровича, правнук Ростислава Тмутороканського. Автор прославляє його військову могутність.
[^22]: <b>Роман-Борис Мстиславович</b> – син великого князя київського Мстислава Ізяславовича. Автор називає його бойові перемоги: розбив під Новгородом війська Андрія Боголюбського – «хинову»; на Волині приєднав до своїх володінь Підляшшя (1182); розгромив литовців, ятвягів, перемелу, відкинув їх від Руської землі (1196); завдав нищівного удару половцям і врятував Царгород, який облягали степовики (1197 чи 1198); обєднав Волинську і Галицьку землі, утворивши Галицько-Волинське князівство (1199); був великим князем київським, самодержавцем всієї Руси, але загинув у бою з поляками (1205). <b>Мстислав</b> – очевидно, ідеться про Мстислава Володимировича, правнука Мономаха. Допомагав Роману в боротьбі за Київ на початку ХІІІ ст.
[^23]: Автор звертається до двоюрідних братів Романа – <b>Інгваря і Всеволода Ярославовичів</b>, князів луцьких, які допомагали йому у феодальних війнах і походах. <b>«Три Мстиславовичі»</b> – сини Мстислава Ростиславовича, небожі Рюрика Київського – Мстислав, Давид і Володимир.У цьому звертанні автор обєднав дві протиборні групи князів. 
[^24]: Автор звертається до <b>Ярослава Володимировича</b>, онука Мстислава Великого, який князював у Новгороді. Деякий час жив із половчанами мирно, але з 1198 р. напруження між Новгородом і Полоцьком досягає межі.
[^25]: <b>Всеслав Полоцький</b> – правнук Володимира Святославовича, хрестителя Руси. Намагався взяти під свій контроль Новгородську землю, вів війни з Ярославовичами, які навіть узяли його підступом і посадили в поруб. Звідти його визволили кияни й проголосили великим князем київським (1068), але його вабив Полоцьк, де згодом й утвердився. Вважався чаклуном і перевертнем.
[^26]: <b>Ярославна</b> – дочка Ярослава Осмомисла, внучка Юрія Долгорукого за матір’ю. Своїм плачем-заклинанням (звертання до вітру, Дніпра, сонця) виводить Ігоря з полону, і Бог вказує князеві дорогу на рідну землю. 