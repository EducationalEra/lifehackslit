#«Чого являєшся мені у сні?»

Чого являєшся мені <br>
У сні? <br>
Чого звертаєш ти до мене <br>
Чудові очі ті ясні, <br>
Сумні, <br>
Немов криниці дно студене? <br>
Чому уста твої німі? <br>
Який докір, яке страждання, <br>
Яке несповнене бажання <br>
На них, мов зарево червоне, <br>
Займається і знову тоне <br>
У тьмі?<br><br>

Чого являєшся мені <br>
У сні? <br>
В житті ти мною згордувала, <br>
Моє ти серце надірвала, <br>
Із нього визвала одні <br>
Оті ридання голосні — <br>
Пісні. <br>
В житті мене ти й знать не знаєш, <br>
Ідеш по вулиці — минаєш, <br>
Вклонюся — навіть не зирнеш <br>
І головою не кивнеш, <br>
Хоч знаєш, знаєш, добре знаєш, <br>
Як я люблю тебе без тями, <br>
Як мучусь довгими ночами <br>
І як літа вже за літами <br>
Свій біль, свій жаль, свої пісні <br>
У серці здавлюю на дні.<br><br>

О ні! <br>
Являйся, зіронько, мені! <br>
Хоч в сні! <br>
В житті мені весь вік тужити — <br>
Не жити. <br>
Так най те серце, що в турботі, <br>
Неначе перла у болоті, <br>
Марніє, в'яне, засиха, — <br>
Хоч в сні на вид твій оживає, <br>
Хоч в жалощах живіше грає, <br>
По-людськи вільно віддиха, <br>
І того дива золотого <br>
Зазнає, щастя молодого, <br>
Бажаного, страшного того <br>
Гріха!<br><br>
<center><b>Аналіз поезії</b></center>
<b>Збірка:</b> «Зів’яле листя», 2-й «жмуток».<br>
<b>Рід:</b> лірика.<br>
<b>Жанр:</b> ліричний вірш.<br>
<b>Різновид лірики:</b> інтимна.<br>
<b>Мотив:</b> нерозділене кохання, кохання-страждання.<br>
<p>
Справжньою «ліричною драмою» є збірка Івана Франка «Зів'яле листя».</p>
<p>У передмові до першого видання збірки поет повідомляє про нібито знайдений ним щоденник небіжчика, у якому описуються почуття останнього до коханої та бринить передчуття невідворотності трагедії самогубства як знаку відчаю героя, який, за словами Франка, «пустив собі кульку в лоб».
«Зів'яле листя» нагадує не стільки збірку розрізнених віршів, скільки цілісний твір із наскрізним любовним сюжетом. Композиційно він складається з трьох циклів, які автор називає «жмутками», вірші в них – «зів’ялими листочками».</p>
<p>Зів’яле листя, таким чином, алегоричний образ, що символізує «завмерлеє в серці кохання».</p>
<p>Саме до другого жмутку належить поезія «Чого являєшся мені у сні?», написана у формі монологу, сповіді ліричного героя. Твір складається з трьох частин, перші дві з яких починаються риторичним питанням, а третя – риторичним запереченням. </p>
<p>Закоханий юнак – ліричний герой цього твору – просить кохану являтися йому хоча б уві сні, бо в житті вона йому відмовила, а без коханої героєві «весь вік тужити – не жити». Схвильованість, переживання ліричного-героя відтворені змінним ритмом поезії, який утворюється чергуванням різноскладових рядків.</p>

