#«Intermezzo»

<b>Рід:</b> епос (із елементами драми).<br>
<b>Жанр:</b> новела (із елементами автобіографізму).<br>
<b>Присвята:</b> Кононівським полям.<br>
<b>Дійові особи:</b> Моя утома, Ниви у червні, Сонце, Три білі вівчарки, Зозуля, Жайворонки, Залізна рука города, Людське горе.<br>
<b>Тема:</b> зображення взаємодії митця й природи, митця й суспільства, душевної рівноваги, повноцінного життя, специфіки творчого процесу. <br>
<b>Ідея:</b> утвердження думки, що людина щаслива лише в гармонії з природою та собою, а митець відіграє в суспільстві непересічну роль.<br>

<p>Звернімо увагу на зміст і художні особливості новели «Intermezzo». Варто зважити на історію написання твору: після революції 1905-1907 років Коцюбинський, виснажений психічно й фізично картинами людських страждань, поліційним наглядом, громадською діяльністю, родинними проблемами мріє про відпочинок. У цей час його запрошує в гості до свого маєтку в селі КононІвка на Черкащині Євген Чикаленко, український меценат і громадський діяч. Очевидно, саме тут визрів творчий задум новели, яку якраз і присвячено КононІвським полям. 
Слово «інтермецо» в перекладі з італійської означає «перерва». Так називали невеликий музичний твір, який виконували в перервах між актами трагедії чи опери. Письменник у назву свого твору вкладає ширший зміст: у нього це не просто перепочинок, а духовне відродження людини на природі.</p> 
<p>За жанром «Intermezzo» - новела. Це невеликий за обсягом прозовий епічний твір про незвичайну життєву подію з несподіваним фіналом, сконденсованою та яскраво вималюваною дією. Новелі властиві лаконізм, яскравість і влучність художніх засобів. Проте твір – незвична новела. У ній наявні й елементи драми, на що вказує перелік дійових осіб на початку твору. 
Основними композиційними вузлами «Intermezzo» є: вихідний момент – утома ліричного героя та виїзд за місто; розвиток почуття – відпочинок на природі; кульмінація – зустріч із селянином; фінал – приплив нових сил, готовність протистояти злу.</p>